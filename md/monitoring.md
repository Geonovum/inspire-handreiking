# Monitoring en rapportage

De Implementing Rule '<a href="https://inspire.ec.europa.eu/monitoring-and-reporting/69" target="_blank">Monitoring en Reporting</a>' is niet opgenomen in de processtappen die in de handreiking een leidraad voor dataproviders vormen. De achterliggende reden is dat deze IR in feite geen onderdeel is van het (technische) proces dat dataproviders moeten doorlopen om (meta)data en services met de INSPIRE richtlijnen te harmoniseren. Buiten dat is de IR wel degelijk van belang en leveren de dataproviders indirect gegevens, zodat de voortgang van de implementatie in Nederland gemonitord kan worden.

De IR 'Monitoring en Reporting' omvat twee aspecten:
- Rapportage over de coördinatie en infrastructuur;
- Monitoring van de datasets en services.

Ten behoeve van de monitoring van de voortgang van de implementatie van INSPIRE dient jaarlijks informatie verstrekt te worden aan de EU aan de hand van voorgeschreven indicatoren. Daarvoor wordt gebruik gemaakt van de informatie, die aanwezig is in het INSPIRE-portaal in Nederland, het [Nationaal Georegister (NGR)](#nationaal-georegister). Op basis van de daarin opgenomen informatie worden de indicatoren voor de monitoring geautomatiseerd afgeleid en berekend. Het is voor de monitoring van belang dat de metadata van alle aangemerkte datasets en bijbehorende services goed bijgehouden wordt en voldoet aan de INSPIRE vereisten. Alleen de metadata die in het NGR is gepubliceerd en als INSPIRE data herkenbaar is gemaakt door het opnemen van de categorie INSPIRE, wordt voor de monitoring gebruikt. 

De resultaten van de monitoring en de rapportage worden op <a href="https://inspire.ec.europa.eu/mr/NL/69" target="_blank">Monitoring en Reporting NL</a> onder het kopje 'Country fiche' gepubliceerd.

## Tijdlijn

- Jaarlijks wordt op 15 december de metadata uit het NGR automatich geharvest door de EU, op basis hiervan worden de indicatoren berekend.
- De Europese monitoringsrapportage wordt in één keer voor de lidstaten gegenereerd.
- Medio februari is het dashboard beschikbaar waarmee de actuele stand van invoering van INSPIRE van alle lidstaten per indicator inzichtelijk is.

## Aandachtspunten

Voor de monitoring zijn de volgende acties van de dataproviders noodzakelijk:

**Metadata in NGR op orde**

Zorg dat de metadata in het NGR op orde is. De Europese monitoringsrapportage wordt op basis van de metadata in het NGR gegenereerd. Let daarbij extra op de volgende punten:
- Is voor alle INSPIRE data en service metadata de categorie INSPIRE aangegeven? Dit is te controleren door in het NGR te filteren op categorie INSPIRE en organisatie, of bij weinig metadata beschrijvingen, te zoeken op organisatienaam.
- Is in de metadata de link tussen de services en de metadata van de data correct? Dit kan gecontroleerd worden met de [Link checker](#link-checker) zoals genoemd bij [validatie](#validatie).
- De conformiteit van datasets en services is in de metadata opgenomen. Gebruik voor het checken van de conformiteit de validators, zoals genoemd bij [validatie](#validatie). Op basis daarvan wordt de conformiteits indicator in de metadata ingevuld.
- De conformiteit van de metadata wordt tijdens het monitoringsproces getoetst.
- Voor **prioritaire datasets**: de Commissie let extra op de beschikbaarheid van de prioritaire datasets. Zorg dat de juiste [trefwoorden in de metadata](#metadata-van-prioritaire-datasets) zijn opgenomen.


**Aanmerkingsregister**

- Werk indien nodig de UUIDs / metadata file identifiers bij in het <a href="https://inspireaanmerking.nl/" target="_blank">INSPIRE Aanmerkingsregister</a>, zodat duidelijk is dat een aangemerkte dataset daadwerkelijk aangeboden wordt.

**Geharmoniseerde data**

Zie het hoofdstuk [Checklist](#checklist) voor specifieke punten die spelen rondom publiceren van geharmoniseerde datasets.
